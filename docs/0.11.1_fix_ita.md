## Come riparare i dati dell'app se hai usato la versione che ha introdotto il tema scuro

Hai usato per caso la versione a cui mi riferisco nel titolo?
Proprio quella che abbiamo rilasciato [insieme alla release 0.11.1](https://github.com/filloax/ruins-of-growsseth/releases/tag/v0.11.1-1.21) della mod?

Bene, c'è un piccolo problema, in quanto probabilmente tutti gli eventi che hai creato con quella versione sono rotti. Leggi attentamente questo documento.

---

### Spiegazione breve

Devi cancellare dal file `server_data.json` tutti gli eventi creati con quella versione, e mettere nel file `last_id.txt` un numero intero più grande del numerocdi eventi che hai creato da quando hai iniziato ad usare il programma.

---

### Spiegazione lunga

#### Introduzione

Prima di spiegare il problema, è necessario capire la logica del programma.
Quando crei il primo evento vengono generati due file dentro la cartella del programma (questo originariamente, ora vengono creati nella sottocartella `data`):
- `server_data.json`: contiene gli eventi che vengono letti dalla mod con tutte le informazioni collegate.
- `last_id.txt`: contiene il numero di eventi creati (attenzione, **creati**, non attivati ingame) da quando hai aperto il programma per la prima volta.

Questi due file vengono letti una volta all'avvio del programma, e aggiornati ad ogni creazione (entrambi) o rimozione/modifica degli eventi preesistenti (solo `server_data.json`).

Ogni volta che si crea un evento ad esso viene associato un id del tipo `tipo_evento-ultimo_id`, dove `ultimo_id` corrisponde al numero presente in `last_id.txt` + 1.
Dato che la mod non esegue un evento se presenta un id che ha già visto in passato, questo permette di distinguere automaticamente gli eventi tra loro.

#### Il bug

Arriviamo al problema della versione fatidica: nella versione rotta il file `last_id.txt` non veniva caricato all'avvio, quindi ogni volta che si avviava il programma veniva riportato a 0.

Vediamo un esempio: è la prima sessione che fai con il programma attivo, apri la webapp e crei il primo evento per far spawnare nel mondo della persona che ha la mod una tenda del ricercatore.
Nel file `server_data.json` verrà generato un evento così (per capire il formato puoi leggere [qui](https://github.com/filloax/ruins-of-growsseth/wiki/ITA-%E2%80%90-Api-Gamemaster), ma non è necessario):

```jsonc
{
    "id": "structure-1",        // L'ID è qua
    "type": "structure",
    "structure": "growsseth:researcher_tent",
    "x": 0,
    "y": 100,
    "z": 0,
    "active": false,
    "rotation": "none"
}
```

Una volta fatto ciò lasci giocare la persona con la mod normalmente, non usi più la webapp e spegni il pc. Il giorno dopo giocate di nuovo, e decidi di spawnare una caverna con i funghi sotto la tenda:

```jsonc
{
    "id": "structure-1",        // Non è diventato 2!
    "type": "structure",
    "structure": "growsseth:cave_camp",
    "x": 0,
    "y": 0,
    "z": 0,
    "active": false,
    "rotation": "none"
}
```

Come puoi vedere, dato che l'id si è resettato a 0 il nuovo evento creato lo ha impostato ad 1! La mod leggerà `"id": "structure-1"` e lo ignorerà, perché ha già eseguito il giorno prima un evento con lo stesso id. Nel tuo caso probabilmente avrai notato che molti eventi non venivano eseguiti dalla mod, e il motivo è questo.

#### La soluzione

Per risolvere il problema per fortuna c'è una soluzione: per prima cosa aggiorna il sito, o con la versione di questo repository o con la versione fixata ripubblicata nel repository della mod, poi trasferisciti i file `server_data.json` e `last_id.txt` della versione rotta alla nuova versione (mettili nella sottocartella `data` se hai scaricato la versione di questo repository), aprili con il tuo editor di testo preferito ed esegui queste operazioni:
- Nel file `server_data.json` è consigliato cancellare tutti gli eventi che hai creato con la versione; perderai lo storico anche di quelli che hanno funzionato, ma almeno avrai la certezza che tutto quello che appare nel sito è stato effetivamente registrato dalla mod e non rischierai di confonderti in futuro. In alternativa puoi mantenere quelli che ricordi essere stati eseguiti.
- Nel file `last_id.txt` inserisci un numero superiore al numero di eventi che credi di aver creato dall'inizio alla fine, se non sei sicuro metti qualcosa come 100 o 1000 e dovresti essere a posto.

Una volta fatto ciò, avvia la webapp e dovrebbe essere tutto a posto. Prova a chiedere alla persona con cui giochi di fare un piccolo test, magari mandando una notifica, chiudendo l'app dal terminale e riaprendola, e creando una nuova notifica. Se la seconda notifica viene mostrata in gioco, vuol dire che il problema è risolto.
